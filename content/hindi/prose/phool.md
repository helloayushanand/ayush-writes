---
title: "फूल"
date: "2025-09-15"
slug: "phool"
---

और फिर दर बदर भटकने के बाद, चलने के बाद, बढ़ने के बाद, मैं वापस वहीं आ खड़ा हूँ। वही पेड़। वही आकाश। साँसे भी वही हैं, लाशें भी वही हैं। फूल हैं चारो ओर ज़मीन पर बिखरे हुए। कुचले हुए। पत्तें टूट कर फिर आ गिरे हैं मेरी हथेली पर। नदी है, लहरें हैं, पहाड़ है, नाव है और हो रही है आरती। लौ उठी है दीपक से, हर एक लौ को पकड़ कर मैं पहुँचना चाहता हूँ तुम तक। पर हाथ ढीले है, अब हिम्मत नहीं बची। अब बस जो अब है, वही है, इस उम्मीद में कि अब के बाद कुछ न हो।

कुर्सी, मेज़, बिस्तर, कलम, आँख, लाल आँख, स्याह आँख, जो देख रही हैं इस रुके हुए काल को। चीख रहीं हैं वें। बेसुध चीखें। नग्न खड़ी दो आँखें, लाचार बेसहाय। ढूंढती हुईं किसी स्थान को। वे भाग रही हैं, किताबों के पीछे। मेज़ पलटा है उन्होंने, कागजों के बीच में, कपड़ों में, आलमारी में, दीवान में। वे ढूंढ रही हैं शीशे में, पानी में, आकाश में। वे ढूंढ रही हैं, गमलो में, पंखों में, बालकनी में, कलमों में। वे ढूंढ रही हैं, एक चादर, थोड़ी सी हवा, एक घूंट पानी, और दो रोटी। वे ढूंढ रही हैं, एक घर, एक कमरा, एक कोना। पर यहाँ कुछ भी नहीं हैं। सिवाय एक सपाट मैदान के। मैदान जो ख़त्म नहीं होता है। मैदान जहाँ जल रहे हैं लोग, जहाँ जल रहा है ईश्वर, जहाँ जल रहे हो मैं और तुम। आँखें देख रही हैं, फिर से, दूर से। मानो उनकी यही नियती थी। देखना। मृत्यु को देखना। आँखें नहीं हो सकती मृत, उन्हें देखने के लिए चुना गया है, मरने के लिए नहीं। वे नहीं है सजीव। मृत्यु नहीं हैं उनकी नियति में।

पत्तों को हथेली से उतार के रखा है मैंने। फूलों को उठाया हैं ज़मीन से। डाला है उन्हें चश्मे के पीछे। टूटे हुए चश्मे के पीछे। फूल क्या जोड़ सकते हैं टूटे चश्मों को भी? क्या वे जोड़ सकते हैं कुर्सियों को? घुटनों को? हथेलियों को? मेरी हथेलियों को? जो बिखर कर मिल चुकी हैं मैदानों में। मिट्टी में। फूल, मैं विनती करता हूँ तुमसे कि अगर तुम सुन रहे मेरी इस पुकार को, तो आवाज़ दो। मैं तुम्हारी प्रतीक्षा में बैठा हूँ, यहीं पर, इस कमरे के इस कोने में। गिन रहा एक एक क्षण, एक एक श्वाश। कितना अँधेरा हैं ना? यहाँ कुछ नहीं है, सूर्य भी नहीं। रौशनी भी नहीं। सन्नाटा भी नहीं। है तो बस आँखों के सामने दो दीवारें, और इंतज़ार। किसका? चश्मों के पूर्णतः टूटने का इंतजार।

फूल, ये देखो। प्रेम दिख रहा जाता हुआ। जीवन है सामने, अणुओं का जीवन, जीवों का जीवन, हथेलियों का जीवन। सब गुजर रहा अभी हमारी आँखों के सामने से। एक एक कर। देखो वह खड़ा है ईश्वर। सर झुकाये, शर्म से लाल। ईश्वर को अपने कृत्यों पर खेद है। ईश्वर रो रहा, चीख रहा, लोट रहा पैरों पर, सैकड़ों लाखों चरणों पर, दया की भीख मांगते हुए। ईश्वर को दिख रहा अपना अंत। वो भयभीत है। वो सफल ईश्वर नहीं रहा। उसे अब जाना होगा।

उधर देखो। मोर है। पंख फैलाये। वो चीख रहा है। सुन्दर दृश्य है, घना जंगल, नीला आकाश, पक्षी की रुदन सुनाई दे रही है। पानी है। तैरना होगा। पानी के बीचो बीच तैरना होगा। सामने दीवार है, बस वही तक, चलो, चलो, तुम रुक नहीं सकते अब। बस कुछ दूर और, सांस आती रहेगी, पर अभी इस वक़्त लगाओ बाजुओं का जोड़ और तय करो ये दूरी। बस कुछ दूर। तैरते रहो। उस दीवार तक। बस कुछ दूर। उसके बाद सब ठीक हो जायेगा। मुझ पर भरोसा करो। उस दीवार के पार सब ठीक हो जाएगा। तैरते रहो। तैरते रहो। बस कुछ दूर और। बस कुछ दूर।

अब क्या?

अब गंगा हैं। माँ गंगा। जिसमे ले ली है ईश्वर ने समाधी। माँ सबको समां सकती हैं अपने भीतर। उनके आँचल में आ सकती है पूरी पृथ्वी, हर एक अणु, हर एक जीव, और खुद ईश्वर भी। पर माँ, क्या मैं आ सकता हूँ? मैं अब थक चूका हूँ। दीवारों के बीच साँस नहीं आती अब, मैदान में सिर्फ धुआँ बचा है। माँ, मुझे अब आने दो। माँ?

फूल, देखो सब समाप्त होते हुए। एक बार फिर। देखना हमारी नियति है। इससे ज्यादा कुछ भी नहीं। समाप्त होना एक वरदान है जिससे वंचित रह गए हम दोनों। हमारे नसीब आया बस खड़े रहना, चौकीदार की तरह। चौकन्ने। चौबीसो घंटे। फूल, जब ये सब समाप्त हो जाएगा तब हम चलेंगे। कहाँ? माँ के पास। दीवार के पीछे। जहाँ तैरना भी ख़त्म हो चुका होगा। जहाँ मैदान समाप्त हो चुके होंगे। जहाँ कुछ नहीं होगा। कुछ भी नहीं। मैं और तुम भी नहीं। मृत्यु भी नहीं। हम चलेंगे। चलेंगे ना?

तब तक के लिए, पकड़ों मेरी हथेलियों को। मैं हूँ साथ तुम्हारे। मैं यहीं रहूँगा, इस बिस्तर पर। सिकुड़ा हुआ किसी दीमक की तरह। पर मैं रहूँगा। नहीं जाऊंगा तुम्हे छोड़ कर। तुम भी रहना। तुम भी रहना। सब कुछ ख़त्म होने तक हमें रहना होगा। नया ईश्वर आएगा, और वो भी ख़त्म होगा एक दिन। धरती ख़त्म होगी। जीव आएंगे, जाएंगे। सूर्य ख़त्म होगा एक दिन, फिर मृत्यु होगी समय की। समय के बिना न कल होगा और न ही कल होगा। आज भी नहीं होगा। और तब भी हमें रहना होगा रहना होगा क्योंकि और कुछ नहीं है हमारे पास। रहने के सिवा। और कुछ नहीं आता हमें। नहीं जा सकते हम। कभी भी नहीं। कभी भी नहीं। कितना डरावना है यह एहसास। कितना डरावना।

फूल, अब क्या?
