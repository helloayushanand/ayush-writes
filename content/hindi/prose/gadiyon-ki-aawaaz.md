---
title: "गाड़ियों की आवाज -TW"
date: "2024-07-27"
slug: "gadiyon-ki-aawaaz"
---

गाड़ियों की आवाज। पत्तों की आवाज। एयरप्लेन अभी अभी ऊपर से गुजरा है। डिस्पेंसरी के बगल में खड़े होकर क्या देख रहे हो? रेल। सामने से गुजरती हुई रेल। पटरियों को कुचलती हुई रेल। हर एक खिड़की से जगमगाता हुआ एक चेहरा। पटरियाँ। कहाँ की पटरियाँ? मेसरा? किशनपुर? या पटना? पटरियों पर कौन है? इस बार कौन मरने वाला है? वो? तुम? तुम्हारे कंधे पर टिकी हुई अर्थी? या वो जिसका हाथ तुम्हारे हाथों में हैं?

रेल गुजर चुकी है। दूर दूर तक कुछ नहीं दिखाई पड़ रहा। अँधेरा। सन्नाटा। डिस्पेंसरी की जगमगाती हुई मरकरी। मर्करी पर भिनभिनाते हुए कीड़ें। और सर कटे हुए चूहे की लाश। तुम्हारे पैरों के बगल में। खून रिस रहा है। चादर से। तुम्हारे कन्धों पर। तुम्हारे पैरों पर। भीड़। असंख्य भीड़। कोई रुक क्यों नहीं रहा? ये चूहे की लाश किसी को दिखती नहीं क्या? गाड़ियां? एयरप्लेन? पत्तें? कोई तो रुको।

हवा रुक गयी। सांस रुक गयी। कीड़ें रुक गए। चूहे की तड़पती हुई लाश रुक गयी। खून नहीं रुका। रेल नहीं रुकी। तुम नहीं रुके।

कहाँ हो तुम? बिस्तर पर। अपने बिस्तर पर। उठो। पानी पियो।

बारह पैतीस। सो जाओ।

पंखे की आवाज। पंखे की आवाज। पंखे के आवाज। पंखे की आवाज। पंखे की आवाज। पंखे की आवाज। पंखे की आवाज। पंखे की आवाज। पंखे की आवाज। पंखे की आवाज।

माँ कहाँ हैं? माँ दूर है। बहुत दूर है। कोई है? कोई भी? एक पाँच। सब सोये हुए हैं।

'सब' कौन? 'सब' कोई नहीं।

खेत। लहलहाते खेत। सरसों। पीले सरसों। सरसों के बीच में स्मारक। 'माँ, क्षमा।'

माँ, क्षमा? क्यों? माँ ने क्षमा कर दिया क्या? बताओ मुझे। बताओ। बोलते क्यों नहीं हो? ये लो पानी पियो। आराम से बैठो। और देखो उस खेत के बीच में बने उस स्मारक को। तुमने लिखा था न ये 'माँ क्षमा'? बताओ मुझे। बताओ मुझे माँ कहाँ हैं? ठीक है न वो? वो नहीं हैं? माँ मर गयी? वो माँ की स्मारक है? तुम्हारी नहीं? बताओ मुझे किसकी लाश है उसके नीचे? तुम्हारी? या माँ की? या कोई और था जिसे मैं नहीं जानता?

खेत जल रहे हैं। आग की लपटें ज्यादा पीली हैं सरसों से। कितनी लाशें हैं? एक? दो? तीन? बारह? पंद्रह?

तुम हो क्या उसमे?

एक पैतालीस।

काँपों मत। स्थिर रहो। पानी खत्म है। कोई नहीं। प्यासे रहो। पर स्थिर रहो।

आँसू। आँखों से गिरते हुए आँसू। फूटते हुए आंसू। धाराएं। नदियां। सागर। समुद्र। कुआँ। नल। बोतल। ग्लास। चम्मच। आँख। मन। कहाँ हैं? आंसू कहाँ हैं?

पैतालीस बच्चों के सामने रो रहे है? वो भी फूट फूट कर। शर्म है थोड़ी सी भी? माँ ने मारा? किससे? रॉड से। लोहे के रॉड से। तुम ठीक हो?

माँ ठीक हैं?

माँ अब नहीं मारती। माँ कभी नहीं मारती। तुम ठीक हो अब?

माँ ठीक हैं अब? नहीं।

आंसू। लाशों के साथ वाले आंसू। एच थर्टीन रूम नंबर एक सौ चवालीस। बिस्तर पर सिकुड़ कर लेटे हुए। आँसू? एच थ्री रूम नंबर अड़तालीस। उठने की कोशिश। कोशिश। कोशिश। और हार। हर बार। आंसू? छत। सिनेमा। उपन्यास। पिता। प्रेम। दर्द। पटरी। बनगाँव। कंकरबाघ। बाबा। भैया। आंसू? कहाँ हैं? कहाँ?

तीन संतावन।

शांत। एकांत। चूहे की लाश। रेलगाड़ियां। चाँद। डिस्पेंसरी। एम्बुलेंस। अस्पताल। आई सी यू। वो रो रहा है। बेसुध बेहोश। बंद आँखें। आँखों में आंसू। मुँह पर मास्क। मशीन। मशीनों का जंगल। वो रो रहा है।

पंखे की आवाज।

चार चौबीस। पांच पांच। छः बाइस। आठ तेरह।

वो रो रहा है।

उठो। सुबह हो गयी। आज भी? हाँ। कब तक? हमेशा। क्यों? पता नहीं। ख़त्म करो। कर दूँ? हाँ। माँ?

चार तेरह। कीबोर्ड। कॉफ़ी। काँपते हाथ। काँपते हाथ। काँपते हाथ। अब? अब क्या? कुछ नहीं। कुछ भी नहीं। कुछ भी नहीं।

वापस घर। घर? सॉरी पीजी। घर कहाँ हैं? माँ जहाँ हैं। माँ कहाँ हैं? दूर। बहुत दूर। कितनी दूर। समंदर पार? या हिमालय के उस ओर? या इस दीवार के बाहर? माँ। माँ सामने आईये। माँ मैं बुला रहा। माँ। माँ?

माँ।

वापस बिस्तर पर। थका शरीर। थकी आँखे। नींद। नींद? कौन सी नींद? कहाँ की नींद? दर्द। दर्द। दर्द। दर्द। दर्द। दर्द। दर्द। दर्द। दर्द। सिर्फ दर्द? नहीं। और भी बहुत कुछ। और क्या? बताओ। बोलो। चोर। झूठे। मक्कार। धोखेबाज। बोलते क्यों नहीं? फिर चुप।

अब क्या?

पंखे की आवाज।

बारह पंद्रह।

पतझड़? सड़क पर फूल ज्यादा हैं पत्ते कम। पेड़ो के नीचे सोते लोग। बूढ़े लोग। अकेले लोग। बेघर लोग। बेघर? घर कहाँ हैं? फूटपाथ पर? समस्तीपुर? बैंगलोर? पटना? किशनपुर? बनगाँव? शिवहर? या ऑफिस?

फ़ोन उठाओ। कॉल करो। मेसेज करो। बात करो। पर किससे?

चार सोलह।

बहती हवाएँ। ठण्ड। सुख। और नींद। नींद? पता नहीं। पर जो भी है यही है। आँखें बन्द रखो। कब तक? पता नहीं। पर बंद रखो। क्यों? पता नहीं। पर मैंने कहा न बंद रखो।

सो जाओ। सो जाओ। सो जाओ। सो जाओ।

सात तिरपन।

आज भी? हाँ। उठो। पांच मिनट और? क्यों? सामने देखो। अँधेरा है। पटरी है। चूहे की लाश है। और मैं। बस पांच मिनट मुझे देखने दो। रेल को गुजरते देखने दो। पटरी को कुचलते देखने दो। कीड़ों को भभकते मुझे देखने दो। बस पाँच मिनट। पक्का? हाँ पक्का।

रेल गुजर गयी। कंधे भींग चुके हैं खून से। चलो। गिट्टियों पर खाली पैर चलो। कहाँ? जहाँ माँ का स्मारक है। जहाँ खेत हैं। जहाँ सरसों हैं। जहाँ लाशें जल रहीं हैं। जहाँ पर तुम हो। जहाँ कीबोर्ड है। जहाँ कॉफी है। जहाँ काम है। जहाँ पैसा है। जहाँ सबकुछ है।

उठो। चलो। और चलते रहो।

27/7/24