---
title: "अस्पताल"
date: "2023-01-07"
slug: "aspatal"
---

तीसरा दिन है मेरा इस अस्पताल में। मैं भर्ती नहीं हूॅं। मेरे एक परिचित भर्ती हैं, मैं उनके साथ हूॅं। अस्पताल की भाषा में मुझ जैसे व्यक्ति को अटेंडेंट कहते है। हर मरीज़ के साथ एक वक्त में एक ही अटेंडेंट रह सकता है, ऐसा नियम है। पर इस अस्पताल के नियम तोड़े मडोड़े जा सकते हैं, ऐसा मैं यहाॅं तीन दिन रह कर जान चुका हूॅं।

कुल मिला कर सात तल्ले और दो लिफ्ट हैं इस अस्पताल में। पर मैं छठे तल्ले की सीढ़ी पर बैठ सिगरेट पी रहा हूॅं। अंदर नहीं पी सकता क्योंकि मरीज हैं अंदर। इस सीढ़ी से कोई नहीं आता जाता। अब भला छठे तल्ले तक सीढ़ी पर चढ़ने का कष्ट कौन ही करता है। अभी अभी नीचे से लोगों की चिल्लाने की आवाज आई है। लगता है यह आज सुबह की पहली मौत है। नीचे जाने की इच्छा हो रही है पर क्या करूॅं सिगरेट लेकर नहीं जा सकता। शायद किसी अधेड़ उम्र का व्यक्ति मरा है। बूढ़ों के मरने पर विलाप की ध्वनि अलग होती है। बूढ़ों पर जिम्मेवारी नहीं होती हैं। उनके जाने पर सिर्फ उनके जाने का गम होता है। आगे क्या होगा यह प्रश्नचिन्ह नहीं रहता। खैर जो भी है मुझे तो बस यह समझ आ रहा कि प्रश्नचिन्ह है महिला की इन चीखों में। अब वो बहन की है या पत्नी की यह जानने के लिए मुझे नीचे जाना पड़ेगा। अस्पताल में वैसे भी ज्यादा काम नहीं रहते करने को। इसीलिए मैं लिफ्ट में आ गया हूॅं। यहां लिफ्ट में लिफ्टमैन रहता है। हमारे घर में तो लिफ्ट भी नही है। लिफ्ट छोड़िए हमारा तो घर भी नहीं है। किराए का मकान है। वैसे भी भारत में किराए का मकान भी बड़ी बात ही है। करोड़ों के सर पर तो छत भी नहीं है।

दरवाजा बंद होते ही लिफ्टमैन ने गुनगुनाना शुरू कर दिया है। उसे गाने का शौक है यह भी मैं तीन दिन में समझ चुका हूॅं। लिफ्ट के लोहे के दीवार पर उसकी उॅंगलियाॅं कौन सा ताल बजा रहीं हैं मैं नहीं जानता। मेरी भी इच्छा थी कि मैं तबला सीखूॅं। माॅं जब बचपन में हारमोनियम लेकर मुझे बैठाती थीं तो मैं आधे घंटे में ही उठ जाता था। आज समझ आया कि इच्छा से ज्यादा स्थिरता जरूरी होती है जीवन में।

मैं जब नीचे पहुॅंचा तो देखा कि आवाज आई सी यू के बाहर से आ रही है। पता चला कि कोई 55-60 वर्ष का इंसान मरा है। अब इस उम्र को अधेड़ बोला जाए या नहीं यह मुझे नहीं पता। कॉरिडोर में अंदर जा कर मालूम हुआ कि चीखें पत्नी की ही हैं जो रो रही है अपने पति को कस के पकड़ कर। अपने पूरे जीवन काल में मैंने छोटे शहर या गाॅंव की पत्नियों को दुनिया के सामने अपने पतियों के गले लगे बस ऐसी ही अवस्था में देखा है। अजीब है न। बाकी लोगों ने घेरा हुआ है पत्नी को। वे भी रो रहें हैं। दूसरे मरीजों के परिजन की आंखों में भी आंसू हैं। वो लोग जो कल तक एक दूसरे को जानते भी नहीं थे आज मिलकर सहारा दे रहे हैं किसी तीसरे को जिसने अपना सब कुछ खो दिया। दुख बड़ी कमाल की चीज होती है।

मृत व्यक्ति का जवान बेटा दौड़ रहा है इस काउंटर से उस काउंटर। सुनने में आया है कि अस्पताल के बिल में कुछ दिक्कत आई है जिसे वो सुलझाने में लगा है। आखों में आंसू हैं पर हाथ नोट जुटाने में लगें हैं। रोना चाहता है वो पर अभी बची हुई दवाओं को वापस करने के लिए जाना ज्यादा जरूरी है। पिछले दस सेकंड में पाॅंच बार उसने लिफ्ट का बटन दबा दिया है। एक पल को तो मेरे ज़हन में भी आया कि बोलूॅं उसे कि बैठ जाओ थोड़ी देर और रो लो। रो लो अपने पिता की मौत पर। पर अफसोस कभी कभी पुरुष का ना टूटना अतिआवश्यक हो जाता है। उस बेटे को पता है कि वो इस वक्त नहीं टूट सकता अपनी बिलखती हुई माॅं के सामने। इसीलिए उसे मजबूत बने रहने का ढोंग करना पड़ेगा।

मुझे रिसेप्शन से कॉल आया है कि बिलिंग काउंटर पर जाकर कल का बिल क्लियर कर लीजिए। यहाॅं हर सुबह अस्पताल को पिछले दिन का खर्च और आज का कुछ एडवांस देना होता है। अस्पताल की पॉलिसी है यह। कौन कहता है कि जीवन की कीमत का हिसाब नहीं लगाया जा सकता। यहाॅं हर एक साॅंस की एक कीमत है। मैं बिल भुगतान कर के लौट ही रहा था कि एक युवक काउंटर पर आकर पूछने लगा कि इमरजेंसी का चार्ज कितना है। "दस हजार अभी देना होगा और आगे जैसे जैसे खर्च लगेंगे भरते रहना पड़ेगा।" काउंटर के उस तरफ से जवाब आया। अस्पताल की पॉलिसी है। युवक ने काफी गुजारिश की पर अस्पताल की पॉलिसी नहीं बदली। काउंटर के उस तरफ से बोला गया कि सदर अस्पताल जाइए वहाॅं इलाज मुफ्त है। युवक ने कुछ नहीं बोला। शायद वो सदर अस्पताल से ही आ रहा था। वो चुप चाप बगल में पड़े मेटल के ठंडे कुर्सी पर बैठ गया। आंसू बहने लगे उसकी आंखों से। फूट फूट कर रोना शुरू ही करने वाला था वो कि उसके बटन वाले फोन की घंटी बजी और इससे पहले कि मैं उससे कुछ पूछ पाता वो बाहर चला गया। मैंने देखा काउंटर के उस ओर बैठी महिला की तरफ, उसके चेहरे के हाव भाव बता रहे थे कि यह कोई नई घटना नहीं है। शायद यह रोज की बात है। मुझे आज समझ आया कि "पैसा सब कुछ नहीं होता" यह किसी अमीर ने ही कहा होगा।

मैं वापस लिफ्ट में आ गया हूॅं। इस बार लिफ्टमैन गाना नहीं गा रहा। उसकी उॅंगलियाॅं शांत है। मैं शांत हूॅं। लिफ्ट शांत है। अगर कुछ शांत नहीं है तो वो है मेरा मन। मै लिफ्ट में ही सिगरेट निकाल कर पीने लगा हूॅं। लिफ्टमैन कुछ नहीं बोल रहा। शायद उसे भी पता है कि इस अस्पताल में नियम तोड़े मडोड़े जा सकते है पर अफसोस नियम और पॉलिसी में अंतर होता है।

आयुष
