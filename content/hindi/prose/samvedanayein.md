---
title: "संवेदनाएं"
date: "2025-11-12"
slug: "samvedanayein"
---

संवेदनाएं दफ़्न हो चुकी हैं, ऐसा तुम्हें लगता है। ऐसा होते हुए तुमने देखा है। अपनी आँखों में सामने। तुमने देखा है संवेदनाओं के मृत्यु को, उनकी हत्या को, हत्यारे को, उनकी कब्र को, कब्र पर रखे हुए फूल को। तुमने देखा है। तुमने देखा है पतंगों को गिरते हुए। बच्चे अब नहीं उड़ा रहे पतंग। पतंग सारे कट चुके हैं। पतंग सारे गिर रहे है। एक दूसरे की लड़ियों में फंसने की कोशिश करते हुए, इस उम्मीद में, कि अगला पतंग शायद उसे उठा ले, हर पतंग गिर रहा है। एक साथ। एक बड़े बिम्ब की तरह।

पतंगों का गिरना और कुछ नहीं, बल्कि संवेदनाओ की मृत्यु ही तो है। ऐसा तुम सोचते हो।

अंतराल में अब सन्नाटा नहीं रहता। मेंढकों की आवाज़ें नहीं सुनाई देती अंतराल में। कीड़ों मकौड़ों की आवाज़ भी अब नहीं आती। अंतराल में अब नहीं निवास होता उबासी का, नींद का। सन्नाटा एक विलुप्त जानवर है जिसकी खोज में तुम लगे हो। सन्नाटा मिल जाया करता था अंतरालों में। वो यहीं कहीं बसता था, पराग्राफों के बीच में, कॉमा के दरमियाँ, मतले से पहले, अंतरा के बाद। पर अब सन्नाटा नहीं रहता अंतरालों में, अंतरालों में रहते हैं अब प्रचार। अनेक प्रचार। व्यवसाय के लिए यह अच्छा है, ऐसा तुम सोचते हो। पर तुम यह भी सोचते हो कि सन्नाटा भी अपने अंतिम पलों में हैं, वो गिन रहा है अपना आखिरी समय, इसीलिए तुम भी अब छोड़ देते हो उसे अकेले, सन्नाटे में।

सन्नाटे के देहांत पर तुम्हें बहुत दुःख होगा, इसका तुम्हें आभास है।

ख़ैर मृत्यु तो होती रहती हैं। मृत्यु कोई नहीं प्रक्रिया नहीं है इस धरती पर। जिसने जन्म लिया है वह नश्वर है। यह सोच के तुम खुद को दिलासा देते हो कि बड़ी नेक दिल के थे संवेदनाएं और सन्नाटा। उन्हें थोडा और जीना चाहिए था। तुम्हे उनकी मौत पर खेद है। ऐसा तुम सबको बताना चाहते हो।

पर तुम रो रहे हो उनकी मृत्यु पर। आँखें नम हैं। फूट फूट कर रो रहे। एक छोटे बच्चे की तरह। सिकुड़े हुए एक कीड़े की तरह। अपने पैरों को अपनी बाहों में जकड कर। तुम रो रहे। मृत्यु जो हो रही हैं तुम्हारे आँखों के सामने, मृत्यु जो हो रही हैं पूरे संसार में। तुम रो रहे उनके लिए भी। कहीं कोई व्यक्ति मरा है तो कहीं कोई भावना। कहीं कोई प्रवृत्ति तो कहीं कोई एहसास। सब जा रहे एक एक कर के। जो रह गए हैं तुम उनके लिये भी रो रहे कि वे क्यों बचे रह गए। कि वे अब कैसे बिताएंगे अपना जीवन, बिना संवेदनाओं के, बिना सन्नाटे के, बिना प्रेम के, बिना करुणा के, बिना पतंगों के, बिना नींद के। कि उनके बचे हुए जीवन काल का क्या? अकेले कैसे रहेंगे वे? कैसे बनाएंगे अपना जीवन वे? परेशान, विचलित, उनकी भावनाओं को आत्मसाद कर के, तुम रो रहे हो।

यही तुम्हारी मुखाग्नि है मृत के लिए। यही चिता है। यही तुम्हारा श्राद्ध है और यही तुम्हारा प्रायश्चित भी।
