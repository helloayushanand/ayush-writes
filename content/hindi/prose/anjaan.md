---
title: "अंजान"
date: "2022-03-28"
slug: "anjaan"
---

अभी बैठा हुआ हूं एक अंजान के बगल में। कराह रहा है वो दर्द से। कुछ पल पहले ही उसने मुझे बताया कि ये दर्द और ये रोग कई वर्षों से है उसके साथ। हर पल, हर लम्हा उसे जीना पड़ता है इसके साथ ही।

क्या होता है जब एक व्यक्ति रहता है दर्द में इतने दिनों तक? इतने सालों तक। क्या उसे याद भी होगा कि दर्द के बिना कैसा महसूस होता है? उसकी मनोस्थिति कैसी होगी? क्या सोचता होगा वो दिन भर दर्द में? कैसा महसूस होता होगा उसे यह जान कर कि यह रोग, यह पीड़ा, यह कष्ट, सब साथ रहेंगे उसके अंतिम श्वास तक? जूझता होगा वो खुद में हर दिन, हर रोज। कोसता होगा वो खुद को, खुद की किस्मत को, ईश्वर को। रोता होगा वो कोने में बैठ कर अकेले। लड़ता होगा रोग से हर पल।

किस हद तक जा सकता है वो अपने दर्द को मिटाने के लिए? क्या कत्ल कर सकता है वो किसी का? क्या कत्ल कर सकता है वो खुद का? क्योंकि मर जाने के बाद दर्द भी तो मर जाता होगा ना। पर उसने नहीं मारा है खुद को अभी तक। अभी फिलहाल बातें कर रहा है वो मुझसे इस उम्मीद में कि कहीं मेरे पास कोई उपाय हो। ढूंढ रहा है वो बल इन शब्दों के दर्मियां, जिस बल से वो आज की दर्द भरी रात काट सके। कल का इंतजाम कल किया जाएगा। मैंने भी बढ़ा दिया है अपना कंधा उसकी ओर जिसपे सर रख कर वो सो पाए दो पल चैन से। पर उसे नींद नहीं आ रही। छटपटा रहा है वो। चिल्लाना चाहता है जोर से पर कंठ जवाब दे चुका है उसका। मुझे अब डर लग रहा है उसे देख कर।

इसीलिए मैंने तय किया है कि मैं नहीं उठूंगा आज रात भर उसके बगल से। थामे रहूंगा उसका हाथ। अभी अभी गले लगाया है मैने उसे कस कर। शरीर काॅंप रहा है उसका। पसीने से लथपथ है वो। मैंने भी अपनी पूरी शक्ति लगा दी है उसे शांत कराने में।

अब वो फूट फूट कर रो रहा है मेरी बाहों में। मैं महसूस कर सकता हूॅं उसके अश्रुओं को अपनी कमीज पर। अश्रुओं का भार बहुत ज्यादा है। कई वर्षों का सैलाब है यह। इन्हे बहने देना ही ठीक रहेगा। उसने जकड़ा हुआ है मुझे अपनी बाहों में मानो जैसे कि नहीं छोड़ना चाहता हो वो इस पल को। जैसे कि मुझे छोड़ने से ये ब्रह्मांड समाप्त हो जाएगा। हम सभी के ब्रह्मांड का तो पता नहीं पर शायद उसके ब्रह्मांड में इस पल की कीमत बहुत ज्यादा है।

दो घंटे बीत चुके है। अश्रुओं का सैलाब नहीं थमा है। मेरी कमीज, चादर सब भींग चुके हैं। मुझे भी नहीं पता कि इस सैलाब को सहने की शक्ति मुझ में कहाॅं से आ रही है। फिर मैं देखता हूं इस अंजान की ओर जिसने कई वर्षों से इसे अपने भीतर दबा के रखा था। कैसे जीवित रहा होगा वो इतने वर्षों तक? कोई इतना शक्तिशाली कैसे हो सकता है?

अब आवाज धीरे धीरे थम रही है। आंख सूख चुके है उसके अब। चारो ओर सन्नाटा है। मैंने धीरे से उसे अपने कंधे से उतार कर बिस्तर पर लेटा दिया है। उसे नींद आ गई है। वो गीले चादर पर बेहोशी से सो रहा है। मानो जैसे कि उसका दर्द अब खत्म हो चुका हो। मानो जैसे कि उसके ऊपर का भार अब उतर चुका हो। मैं अब इस सुनसान रात में चुप चाप बाहर बालकनी में आ गया हूॅं। और यह समझने कि कोशिश कर रहा हूॅं कि पिछले कुछ घंटों में हुआ क्या। उसके खर्राटे की आवाज मेरी कानो तक पहुॅंच रही है जो मुझे यकीन दिला रही है कि इतने वर्षों में वो पहली बार चैन से सो रहा है।

सूरज की पहली किरण मेरी आंखों पर पड़ रही है। शायद मैं यही बालकनी में ही सो गया था। अब उठ जाना चाहिए। काम पर जाना है। वो व्यक्ति अभी भी अंदर सो रहा है क्या? जब मैं उठ कर अंदर गया तो कोई नहीं था कमरे में। अंजान जा चुका था। और सवेरा हो चुका था।
