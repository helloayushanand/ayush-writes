---
title: "मैं बैठा हुआ हूँ - TW"
date: "2022-06-09"
slug: "main-baitha-hua-hoon"
---

मैं बैठा हुआ हूॅं। वो बैठा हुआ है। हम दोनो के बीच काफी दूरी है पर फिर भी मैं देख सकता हूॅं उसकी आंखों को। वो आंखें क्या देख रही है वो मुझे नहीं दिख रहा, मुझे तो बस वो आंखें दिख रही हैं। वो आंखें जो मुझे देखने से इंकार कर रही हैं। शायद अब उन्हें कुछ साफ साफ नहीं दिखता है।

क्यों नहीं दिखता है? अंधा तो नहीं है वो क्योंकि उसने अभी अभी बगल में पड़ी बोतल को बड़े प्यार से उठाया है। दिखता तो है उसे। सब दिखता है उसे।

बोतल टूट चुकी है। शराब बह रहा है। उसने एक बूंद भी नहीं पी है बस वो घूरे जा रहा है शराब के बहाव को। आंखें जल रही है। क्रोध से। दुख से। दर्द से। शराब से। दो टूक लगाए वो इस कदर देख रहा है शराब को मानो जैसे कि शराब पे ही उसकी साॅंसें टिकी हों। मानो जैसे कि शराब अगर बहना छोड़ दे तो वो भी बहना छोड़ देगा। शराब का बहना उसकी साॅंसों के बहने के लिए जरूरी है शायद। उसे उम्मीद है कि शराब बहते रहेगा।

इंसानों से उम्मीद रखने से शायद बेहतर ही है शराब से उम्मीद रखना।

मैं महसूस कर सकता हूॅं उसके घुटन को। पसीने से तर बतर है वो। हाथ काॅंप रहे है उसके। होठ सूख गए हैं। शायद चीखना चाहता है वो, चिल्लाना चाहता है, कराहना चाहता है वो, दर्द से। दर्द है उसे। क्यों है वो मुझे नहीं दिख रहा पर है। पर वो ना चीख रहा है ना चिल्ला रहा है ना कराह रहा है। क्यों? मुझे नहीं पता। मुझे उसे देख कर डर लग रहा है। शायद उसे मदद चाहिए। उसने भी आखिरी बार देखा है अगल बगल। किसे ढूंढ रहा है वो? क्या उसमे उम्मीद अभी भी बाकी है? पता नहीं।

बोतल के टूटे हुए टुकड़े को उसने अपने हाथों में उठाया है। मुट्ठी धीरे धीरे बंद होनी शुरू हो गई है। उसके चेहरे पर आनंद की अनुभूति है। मानो जैसे कि उसे छाव मिल गई हो। मुस्कान है उसके चेहरे पर। हंसना भी उसने शुरू कर दिया है। मुट्ठी भी अब आधी बंद है। शीशे को मसलना भी उसने शुरू कर दिया है। खून की पहली बूंद गिरी है जमीन पर। उस बूंद को पता है कि उसके पीछे पूरा सागर बहने के लिए तैयार है। हाथ लाल हो चुके हैं। उंगलियां कट चुकी हैं। और वो हॅंसे जा रहा है। मानो जैसे कि वर्षों में पहली बार उसने खुशी महसूस की हो। कोई इतने दर्द में खुश कैसे रह सकता है?

शायद उसे ये पता है कि दर्द को भुलाने का सबसे अच्छा तरीका दूसरे दर्द को जन्म देना होता है। वो खून से लथपथ हाथ उसके लिए वरदान है शायद।

अब वो हॅंसना बंद कर चुका है। सर घुमा के देखा है उसने चारो ओर। कोई नहीं देख रहा उसे। मुट्ठी को उसने और कस कर बंद किया है। खुद को सहारा दिया है उसने आखिरी बार। उसे भी पता है कि कोई और नहीं आने वाला उसे संभालने। आंखें जल रही है उसकी दर्द से। मानो जैसे कि कोई अगर उसके सामने आ गया तो कत्ल कर देगा वो उसका।

वो उठ खड़ा हुआ है। साॅंसें तेज हो गई है उसकी। शरीर तप रहा है। भुजाएं खोल ली है उसने अपनी। रीढ़ तन गई है। मुॅंह खुला हुआ है। दाॅंत बाहर है उसके। चारो तरफ देखा है उसने और इतिहास की सबसे ऊंची दहाड़ लगाई है। कान के परदे फट गए है सभी के। चिड़ियों ने अपने घोंसले छोड़ दिए है। पर्वत टूट के बिखर गए है। नदियों ने बहने से मना कर दिया है भय से। देवता भी स्तंभ है कि ब्रह्मांड के किस कोने से हुंकार आई है।

और उसने अभी तुरंत मुझे अपने हाथों से जकड़ लिया है। बाल पकड़ कर घसीटते हुए वो मुझे ले जा रहा है। मैं चीख रहा हूॅं, अपने प्राणों की भीख माॅंग रहा हूॅं। कोई भी मदद के लिए आगे नहीं आ रहा। उसने मुझे पटक दिया है रक्त से सींचे हुए जमीन पर। मैने उसके पैरों को पकड़ कर जीवन याचना की है। नहीं सुन रहा है वो मेरी। उसने मुझे उठा कर अपने सामने खड़ा कर दिया है। मैं देख सकता हूॅं उसकी लाल आंखों को जो जल रही हैं दर्द से। मैं भी अब शांत हो गया हूॅं क्योंकि मुझे पता है कि मुझे अब कोई नहीं बचा सकता। उसने जमीन पर गिरे हुए बोतल के दूसरे टुकड़े को उठाया है। हम दोनो एक दूसरे के आमने सामने खड़े है। मैने भी अपनी आंखें बंद कर ली हैं। मैं तैयार हूॅं जीवन के इस आखिरी लम्हे के लिए। उसका वार किसी भी वक्त आता होगा।

उसने भरी है एक आखिरी हुंकार और काट दिया है गला उस बोतल से।

उसने काट दिया है अपना गला उस बोतल से।

मैने जब तक अपनी आंखें खोली तब तक वो नीचे गिर चुका था। मैने उसे उठाने की बहुत कोशिश की पर मानो जैसे कि वो उठना ही नहीं चाहता हो।  मेरी गोद में है अब उसका सर। उसका काफी रक्त बह चुका है। पर मैं फिर भी हार नहीं मान रहा। मैं चिल्ला रहा हूॅं मदद के लिए पर कोई नहीं आ रहा। एक धीमी आवाज मेरे कानो में पड़ी है अभी जो कह रही है कि "छोड़ दो दोस्त, जो था बस यहीं तक था। अब मुझे चैन से सोने दो।"

मेरा पूरा शरीर भींग चुका है खून से। मैं समझ नहीं पा रहा कि जमीन पर शराब है या खून। जो भी है वो अब बह नहीं रहा। शराब अब बह नहीं रहा।

9/06/2022