---
title: "ओ पिता!"
date: "2021-12-24"
slug: "o-pita"
---

ओ पिता!
क्या तुम हो?

क्या तुम हो मेरे पास अभी भी?
क्या हो तुम उस तस्वीर में
जो बाहर दीवार पर टंगी है?
या फिर उन कविताओं में
जो तुमने लिखी थी?
क्या हो तुम उस श्यामपट्ट में
जिसपे तुम बच्चों को पढ़ाया करते थे?
या फिर हो उन बच्चों में
जो न जाने आज किस देश में घूम रहे है।

क्या तुम हो
अपने उस पी एच डी की थीसिस में
जिसे तुम अधूरा ही छोड़ गए?
या फिर उस टाई में
जो अभी भी आलमारी में पड़ी हुई है?

या फिर हो तुम उस खालीपन में
जो हम दो भाइयों के भीतर बसी है।
या फिर हो तुम माॅं की शक्ति में?

ओ पिता!
मुझे तो इतना भी नहीं पता कि
तुम्हारी आवाज़ कैसी थी?
तुम कैसे चलते थे
कैसे बात करते थे
कैसे हॅंसते थे?

मुझे तो मेरे हिस्से की यादें तक नहीं मिली।

ओ पिता!
तुम हो
ना होने के एहसास में।

आयुष
