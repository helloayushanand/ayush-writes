---
title: "नींद"
date: "2025-04-08"
slug: "neend"
---

ओ नींद! जो छुपी रूठी बैठी है किसी अँधियारे में, हाथों में बड़ी बड़ी चूड़ियाँ डाले, जो गा रही है किसी गलियारे में। आँखों में विरह ले कर, जो गुजर रही है एक स्वप्न सी। मैं आवाज़ देता हूँ आज तुम्हें रुको, ठहरो और बस इतना तो बता दो कि कैसी हो?

तुम्हे यहाँ अकेला हर रोज, हर रात, टहलते बिलखते देख मन विस्मृत होता है, करवटें बदलते रह जाते हैं सारे दुःख, पर कोई ना सोता है। तुम्हारे कदमों की चाप गूँजती रह जाती है इन कमरों की दीवारों में, ओ नींद! तुम क्यों छोड़ आती हो खुद को उन डरावने किनारो में।

खैर जो भी हो, आओ आज मैं तुम्हे तुम्हारे घर छोड़ आऊँ। तुम्हे पालकी में बिठाऊँ, तुम्हारी पलके झुकाऊँ। उठो, देखो कि तुम्हारे अश्रु पोछने आज मैं आया हूँ, अपने साथ फूलों वाला रुमाल भी लाया हूँ। अब तो ज़िद न करो, घर चलो, अपने घर। जो बसा हैं कहीं दूर टिमटिमाते हुए हज़ारों सितारों में। ओ नींद! अब तो ढूंढना छोड़ दो खुद को, उन दशकों पुराने मजारों में।

उठो, हाथ बढ़ाओ कि मुझे तुम्हारे घर का पता पता है। ओ नींद! रात ख़त्म हुई, देखो बाहर अब हो चुका सवेरा है।

आयुष
8/4/25
