---
title: "रोको"
date: "2024-08-09"
slug: "roko"
---

रोको।
पत्तों को गिरने से रोको,
हवाओं को बहने से रोको।
रोको, गहरे सैलाब को।
भीड़ को रोको
जिसके हाथों में तलवार है।
आंधियाँ रोको,
आँसू रोको,
रोको, सपनो को।

बच्चे का हाथ पकड़
उसे गिरने से रोको।
रोको, टूटते मकान को,
बुलडोजर को रोको।
कानो में बजते
गानों को रोको।
सामने चलते
चलचित्र को रोको।
आसमान में बादलों को
रोको
बहते हुए
सागर को रोको।
रोको मुट्ठी से फिसलते हुए रेत को,
रोको प्रेम को।

आँखों से रोको,
बातों से रोको,
होठों से रोको,
फूलों से रोको।

रोको, जैसे रोकता है
द्वारपाल अंजान को,
जैसे रोकता है सैनिक
घुसपैठिये को,
जैसे रोकती है बेटी
काम पर जाते पिता को,
जैसे रोकती है माँ
शहर जाते बेटे को,
जैसे रोकता है बेटा
अपने आंसुओं को,
जैसे रोकती है गरीबी
अरमानो को।

रोको।

और जब सब रुक जाये।
तब बैठो,
किसी शाम
डूबते हुए सूरज
की लालिमा में,
और देखो रुके हुए
पक्षी को,
हवा को,
घास को,
सूरज को,
उस घर को
जिसे तुमने वर्षों पहले छोड़ा था,
घर में लेटी अकेली माँ को,
माँ के आँखों को,
उनके हाथों कों,
देखो उनके सपनो को
जो कभी पूरे नहीं हुए।
उनकी झुर्रियों को,
जो चेहरे पर अब दिखने लगे हैं,
उनकी एड़ियों को
जिनमे रहता है अथाह दर्द।

और यह सब देखने के बाद
महसूस करो कि कितने दूर आ गए हो तुम।
महसूस करो उस दूरी को,
महसूस करो अपने पापों को,
अपने क्रोध को,
अपने घृणा को,
अपने प्रेम को।

और तब मेरे मित्र,
बहने दो,
आँसुओं को बहने दो,
सपनो को बहने दो,
रोओ, फूट फूट कर,
पकड़े रहो उन हाथों को,
जकड़े रहो उन बाहों को,
घंटो तक,
रोओ जैसे आज ही अंत है,
रोओ जैसे नहीं रोये हो दशकों से
रोओ जैसे रोते थे बचपन में।
रोओ जैसे रोते थे माँ से बिछड़ कर।

रोको,
खुद को रोकने से
रोको।
