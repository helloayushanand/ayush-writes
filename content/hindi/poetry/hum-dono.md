---
title: "हम दोनों ने किया एक दूसरे से प्रेम"
date: "2022-02-21"
slug: "hum-dono"
---

हम दोनों ने किया एक दूसरे से प्रेम
पर हम कभी नहीं बन पाए प्रेमी एक दूसरे के।

नही छेड़ा हमने दुनिया से युद्ध
अपने प्रेम के लिए
ना ही तोड़ा सामाजिक बंधनों को।
हमने कभी नहीं किया एक दूसरे से
चांद तारें तोड़ लाने के वादें।
ना ही भाग जाने की कोशिश।
मैने कभी नहीं दिया तुम्हे कोई गुलाब
ना ही तुमने मेरे लिए कभी किया श्रृंगार।
हम बस करते रहे प्रेम एक दूसरे से
एक दूसरे के बिना।

नहीं थामा हमने कभी एक दूसरे का हाथ
ना ही कभी साथ निकले सैर पर।
नहीं सोए हम कभी एक दूसरे के
कंधे पर सर रख कर
ना ही कभी रात भर बातें की।
तुमने नहीं चाहा कभी हीर बनना
ना ही मैंने रांझा बनने की कोशिश की कभी।
हम बस व्यस्त रहे अपने अपने कर्तव्यों में
यह जानते हुए कि
हम करते है एक दूसरे से प्रेम
पर हम नहीं है प्रेमी एक दूसरे के।

मुझे नहीं पता कि
तुम सिसक सिसक के रोती हो
या फिर फूट जाती हो अश्रुओं के सागर में।
तुम्हें नहीं पता कि
मैं रो ही नहीं पाता हूं।
मुझे नहीं पता कि
जब तुम्हारी जुल्फें बिखरती है
तो तुम उन्हें कान के पीछे समेटती हो
या फिर उन्हें बहने देती हो।
तुम्हें नहीं पता कि
जब मुझे याद आती है तुम्हारी
तो मैं निहारता हूं चांद को
और लिख लेता हूं एक आध कविता
जो तुम तक कभी नहीं पहुंच पाती है।

प्रेम और खुद के बीच में
हम दोनो ने हमेशा चुना खुद को।
ताकि हम लड़ पाए अपनी अपनी लड़ाईयां
इस संसार से।
हमने कभी नहीं मांगा एक दूसरे से
एक दूसरे के प्रेमी नहीं बनने का जवाब।
क्योंकि हमने हमेशा समझा एक दूसरे को
बिना कुछ कहे,
बिना कुछ पूछे।

अलग अलग शहरों में
एक दूसरे से दूर
अपने अपने दायित्वों को
पूरा करते हुए
हम करते रहे एक दूसरे से प्रेम
और नहीं बन सके कभी भी प्रेमी एक दूसरे के।

आयुष
