---
title: "छोटा शहर"
date: "2023-11-13"
slug: "chhota-shahar"
---

छोटे राज्यों के
छोटे शहरों में
नालियां नहीं होती।
होते हैं तो कई गड्ढे
जिनके बीच सजी रहती हैं कुछ इमारतें।
गड्ढों में उगी रहती हैं जलकुंभियां,
जिनमे फेंका जाता है
मोहल्ले का सारा कचरा
जहां जाकर मिलता है हर घर से
निकला हुआ नाले का पानी
और जहां गुम जाया करती है
बच्चों की गेंद
क्रिकेट खेलते वक्त।

मोहल्ला फलता फूलता है
लोग बड़े होते हैं
और एक दिन
गड्ढे भर दिए जाते हैं
उस जमीन के मालिक के द्वारा
और उसपे बनती है
नई इमारतें
जिसमे रहते हैं लोग
किराए पर।

आज से पंद्रह वर्ष पहले
मेरे गली में थे ऐसे पांच गड्ढे
अब मात्र एक बचा है।
घरों से निकला पानी
अब बहता है सड़कों पर
कचरा अब दूसरे गली के गड्ढों में
फेंका जाता है।
क्रिकेट खेलने की जगह अब नहीं बची है
गली में।
गली इमारतों से सुसज्जित है।

मैने आज देखा है उस अकेले बचे गड्ढे की ओर
जलकुंभियों से भरा है वो
सांप तैर रहे उसमे
कुत्ते पानी पी रहे उसमे से
पन्नियों के टुकड़े बिखरे पड़े हैं
और बीच में खिला हुआ है एक कमल।
सफेद।
उस अकेले आकाश में
एक चांद की तरह।
जगमगा रहा है।
मानो जैसे कह रहा हो
कि मुझे देखो
मैने उठाया हुआ है अपने कंधों पर
इस पूरे शहर का भार
उम्मीदों का बोझ
आदमियों की थकावट
औरतों के सपने
बच्चों की गेंद
साइकिल की घंटियां
पान का थूक
कचहरी की गर्मी
मक्खी वाली मिठाई
और बारिश में डूबी हुई सड़क
जिस पर तैर रहा है
गड्ढों से निकला
गंदा पानी।

मैं वहीं सड़क पर खड़ा हो
निहार रहा हूं उस कमल को
और यह सोच रहा हूं कि
किस तरह
यह भी मुरझा कर कुछ दिनों में
उसी गड्ढे में डूब जाएगा।

मैं बचाना चाहता हूं
उस कमल को हमेशा के लिए।
मैं बचाना चाहता हूं अपने छोटे शहर को
हमेशा के लिए।

आयुष
13/11/23