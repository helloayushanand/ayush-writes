---
title: "खत"
date: "2023-09-03"
slug: "khat"
---

वो खत जो कभी नहीं पहुंचा तुम्हारे दरवाजे तक
उसे आज वापस खोला है मैने।
लिफाफे से निकाल कर
टेबल पर रख दिया है
चश्मा ढूंढ रहा हूं
आज वो खत पढ़ने का जी कर रहा।

वर्षों पहले लिखे थे मैने कुछ शब्द
जिन्हे तुम तक पहुंचना था
पर वे कभी नहीं लांघ पाए
हिम्मत की दहलीज
वे रह गए बंद एक लिफाफे में
जो छिपा रहा इतने सालों तक
मेरी उस पुरानी डायरी की किसी कोने में
जिसे तुमने कभी तोहफे में मुझे दिया था।

डायरी के पन्ने पीले पड़ चुके है
कागज सिकुड़ गया है
लिखाई धुंधली हो रही है
शब्द फीके पड़ रहे हैं।
इतने वर्षों के बाद
ना आज तुम हो
ना "हम" हैं।
है तो बस ये डायरी
और उसमे रखा एक
बूढ़ा खत।

खत में जिक्र है तुम्हारे साथ बिताए हुए कुछ पलों का
हमारी लंबी सैर का
जो हमने तय किया था उस रोज
हमारे छोटे से शहर के
सबसे बड़ी सड़क पर
एक दूसरे का हाथ थामे
हंसते मुस्कुराते हुए।
जिक्र है उस शाम का
जब हम बैठ गए थे
उसी सड़क के किनारे जहां
सामने से गुजरती थी कारें
मोटरसाइकिल
और बैलगाड़ियां
और हम उन्हें देख कर सोचते थे कि
क्यों हड़बड़ी मची हुई है इस दुनिया में
क्यों सभी को एक जगह से दूसरे जगह जाना है?
रुक कर बैठने में क्या हर्ज है।
क्यों यह दुनिया इस शाम को नही देखना चाहती
जिसमे एक ओर सूरज की डूबने की लालिमा है
तो दूसरी ओर चांद की हल्की सी परछाई है।
इस खूबसूरत शाम से भी ज्यादा जरूरी
है क्या कुछ?

खत में जिक्र है
तुम्हारे उस चेहरे का
जो सुसज्जित था
लाल आकाश की रौशनी से
जो तुम्हारी आंखों से तैरते हुए
जा पहुंची थी तुम्हारे होठों तक।
सजा रही थी तुम्हारे ललाट को
जिसपे थी हल्की सी शिकन
क्योंकि तुम तय नहीं कर पा रही थी कि
कुछ देर और हिम्मत कर कर इस शाम को जी लिया जाए
या फिर कूच किया जाए घर की ओर
क्योंकि मां ने कहा था कि सूरज डूबने से पहले घर
लौट आना।

उस रोज शाम में डूबी हुई
तुम चांद देख रही थी।
उस रोज प्रेम में डूबा हुआ
मैं चांद देख रहा था।

खत में जिक्र है प्रेम का
जो था मेरे मन में उस रोज
तुम्हारे लिए।

खत पूरा नहीं पढ़ पाया मैं।

मन का एक कोना जिसे वषों से टटोला नही गया था
वह आज फिर जागृत हो उठा है
आंखों में रुदन है
होठों पर मुस्कान।
खत को मोड़ कर
वापस डायरी में रख दिया है मैने
और यह सोचने लगा हूं
कि कैसे इस दुनिया के सारे अधूरे प्रेम
आज भी जीवित है
एक प्रेमी के पुराने खत में
जिसे वो कभी नहीं भेज पाया
अपने प्रेमी के पते पर।

आज यह खत पढ़ कर
मुझे यह समझ आया कि
यह बिखरी हुई दुनिया मुकम्मल इश्कों पर नहीं
बल्कि कभी ना भेजे गए खतों पर टिकी हुई है।

आयुष
03/09/2023