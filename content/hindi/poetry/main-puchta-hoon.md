---
title: "मै पूछता हूँ"
date: "2024-10-19"
slug: "main-puchta-hoon"
---

ओ धर्मगुरुओं,
देवताओं,
पर्मात्माओ,
मृत आत्माओं,
मैं आज तुमसे ये पूछता हूँ,
कि ये जो भू मंडल में प्रज्ज्वलित
हारे सितारे हैं,
स्ट्रीट लैम्प के नीचे
भिनभिनाते कीड़े मकौड़े हैं,
ये अर्ध रात्रि में
चिड़ियों की जो चीखें हैं,
ये कारों की जो लंबी कतारें हैं,
वो कब मिटेंगे,
कब फटेंगे,
कब बुझेंगे,
कब धंसेंगे?

ओ प्रतिबिम्ब
मैं तुमसे ये पूछता हूँ
कि ये जो जीव है तुम्हारे सामने खड़ा,
बड़े बड़े नाख़ून लिए,
अपने नेत्रों को बंद करने के प्रयत्न में लगा,
तड़पता,
छटपटाता हुआ,
शांत,
एकांत,
आँखें भींच कर
तुम्हे पुकार रहा।
क्या तुम्हें वो पुकार सुनाई दे रही है?
या प्रलय में
चीखें भी मर गयीं?

ओ हरसिंगार,
मैं तुमसे ये पूछता हूँ,
कि जो पुष्प बिखरे पड़े हैं
कंक्रीट की सड़कों पर
जो मृत हैं,
अमृत हैं,
मूर्छित हैं,
उनका क्या?
उनका क्या
जिनकी गंध नहीं पहुंची
किसी श्वाश तक
या जो कुचले गए
किसी पहिये के नीचे आकर
या जो बहार दिए गए
किसी झाड़ू तले?
ओ हरसिंगार
मैं तुमसे ये पूछता हूँ,
कि पुष्पों के टूटने के बाद
तुमने क्या महसूस किया,
विरह?
या फिर मुक्ति?

ओ अर्ध चंद्र,
मैं तुमसे ये पूछता हूँ,
कि तुम्हारा डेढ़ होना,
सिमित है मुझ तक ही
या फिर कोई और किरण पहुँच रही है
किसी और नेत्र में
जो है इतना सजल
कि तुम्हारा प्रतिबिम्ब
वहाँ भी झूठा है।
अगर हाँ,
तो आवाज दो उन नेत्रों को,
बताओ उन्हें
कि अब घर आने का समय हो चला है।

ओ मृत आत्माओं,
पर्मात्माओं,
हरसिंगार,
प्रतिबिम्ब,
और अर्ध चंद्र
मैं तुमसे ये पूछता हूँ,
कि क्या तुम हो?
अगर हाँ,
तो आवाज़ दो।
मैं तुम्हारी प्रतीक्षा में
खड़ा हूँ।

आयुष
19/10/2024