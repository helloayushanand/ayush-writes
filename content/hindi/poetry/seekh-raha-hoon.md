---
title: "मैं धीरे धीरे सीख रहा हूँ"
date: "2022-06-26"
slug: "seekh-raha-hoon"
---

मैं धीरे धीरे सीख रहा हूॅं
इस बंद कमरे में रहना।
मैं धीरे धीरे सीख रहा हूॅं
अपने कपड़ों को मोड़ कर
आलमारी में रखना।
मैने अभी अभी पौधो को पानी दिया है,
जाले तोड़े हैं मैने अभी इस घर के
किताबों पर लगी धूल की सतहों को हटाया है
और कड़ाही में तेल डाला है मैंने अभी ।

थाली लेकर बैठ गया हूॅं अकेले टेबल पर
एक‌‌-एक कौर निगलने की कोशिश कर रहा हूॅं
ये सन्नाटा साथ दे रहा है मेरा इस सफर में
चिंता मत करो तुम
मैं यहाॅं अकेला नहीं हूॅं।

टहल रहा हूॅं कमरे में कई घंटों से
एक कोने से दूसरे कोने तक।
नौ कदम में यह घर खत्म हो जाता है मेरा
पर मेरा फोन मेरी आज की कदमों की संख्या
सतरह हजार बता रहा है।
पैर दर्द कर रहे मेरे
थक कर एक कोने में बैठ गया हूॅं।
हाथों से दबा रहा हूॅं
खुद के पैरों को
इस उम्मीद से कि दर्द कहीं
कम हो जाए।
जरूरत पड़ने पर दवा भी ले ही लूॅंगा।
चिंता मत करो तुम
खुद का खयाल रखना
अब आता है मुझे।

रात के दो बज चुके हैं
बिस्तर के एक कोने में सिकुड़ा हुआ
लेटा पड़ा हूॅं।
सुबह सात बजे उठना है
पर नींद नहीं आ रही
शरीर जल रहा है मेरा
पसीने से भींग चुके हैं मेरे कपड़े
होठ सूख चुके है प्यास से
पर उठने की हिम्मत नहीं है।
अपने एक हाथ को दूसरे हाथ से
कस कर पकड़ा हुआ है मैने अभी।
खुद को गले लगाकर
शांत कर रहा हूॅं।
लंबी साॅंसें लेना शुरू कर दी है मैने
आंसुओं ने भी भिंगोना शुरू कर दिया है चादर को
मैं नहीं रोक रहा उन्हे।
मैं जानता हूॅं कि उनका बहना जरूरी है।

तुम चिंता मत करो मेरी
खुद के साथ डट कर खड़ा हूॅं मैं
किसी न किसी तरह मैं खुद को संभाल लूॅंगा
क्योंकि यह पता है मुझे कि
यह भी बस एक रात ही है
हर स्याह रात की तरह
इसे भी बीतना पड़ेगा।

सुबह हो चुकी है अब
रात बीत चुकी है।
बड़ी सुंदर चाय बनाई है मैने
खुद के लिए।
दीवारों के संग बैठ कर पी रहा हूॅं उसे।
दीवारें मुस्कुरा रही हैं मुझे देख कर
वे जानती है कि कितना लंबा सफर तय कर के
मैं यहाॅं पहुॅंचा हूॅं।
मैं भी धीरे धीरे मुस्कराने की असफल कोशिश
कर रहा हूॅं उनके साथ
मुझे यकीन है कि
एक दिन यह भी सीख जाऊंगा।

तुम चिंता मत करो मेरी
मैं अकेला नहीं हूॅं अब
क्योंकि मेरे जीवन में
तुम्हारी जगह जो खाली थी
वो अब मैंने ले ली है।

आयुष

26/06/22