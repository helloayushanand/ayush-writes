---
title: "मैंने नहीं लिखी कविता"
date: "2023-03-04"
slug: "maine-nahi-likhi-kavita"
---

सात साल पहले मैने अपने जीवन की
पहली कविता लिखी थी।
सात साल बाद हॉस्टल के कमरे में बैठ
खिड़की से बाहर झांकता हुआ
यह सोच रहा हूं कि
क्या एक कवि बन पाया हूं मैं?

इन सात सालों में मैंने
जितने मुद्दों पर चलाई है अपनी कलम
उससे कई ज्यादा चीजों पर बोलना
मैने टाल दिया था एक ऐसे कल के लिए
जो कभी नहीं आया।

जैसे मैंने नहीं लिखी कविता
उस छोटे बच्चे पर जिसका पूरा परिवार
मारा गया रूस की मिसाइल से
और वो अपनी मां के लाश के साथ हफ्तों तक
छुपा रहा अपने घर के बेसमेंट में।
मैने नहीं लिखी कविता उस यूक्रेनी प्रेमी जोड़े पर
जिसने शादी के पहले ही दिन बंदूक
उठाई अपने देश की रक्षा के लिए
और शहीद हो गए बिना एक दूसरे को
अलविदा कहे।

जैसे मैंने नहीं लिखी कविता
उन पत्रकारों पर
जो बिना डरे पहुंच गए थे हाथरस उस रात
उस जलती हुई लाश की तस्वीर खींचने
और दुनिया को यह बताने कि
एक और बेटी की हत्या का खून
इस समाज के हाथों पर लग चुका है।
मैने नहीं लिखी कविता जब उन्हें बंद किया गया
यू ए पी ए एक्ट के अंतर्गत
और टलती रही उनकी सुनवाई तीन सालों तक।
मैने नहीं लिखी कविता उस ड्राइवर पर
जो आज भी देश द्रोह के मुकदमे में जेल में है
क्योंकि वो उस रात पत्रकार का गाड़ी चला रहा था।
और मैने नहीं लिखी कविता
जब कोर्ट ने उस पूरे जघन्य अपराध में
सिर्फ एक राक्षस को ठहराया दोषी।

मैने नहीं लिखी कविता
जब मैने उस दुकान से खरीदा था समोसा
जहां काम कर रहे थे आठ और छः
साल के दो भाई।
मैने नहीं लिखी कविता
जब एक रिक्शा वाले से मैंने पूछा कि
कचहरी चलोगे
और उसने कहा कि
भैया चल तो लेते लेकिन
बीस मिनट से खड़े हैं यहां
अभी जिस सवारी को लाए थे उसके इंतजार में।
इसी गली में गया था साला
ये बोल कर कि दो मिनट रुको पैसा लेकर आते हैं।
अभी तक नहीं आया।

मैने नहीं लिखी जनवरी के उस रात पर कोई कविता
जब पूरी रात एक कुत्ते की रोने की आवाज नीचे से आती रही
और मैं नहीं उठा अपने बिस्तर से
खुद को यह बोल कर कि बाहर ठंड ज्यादा है,
मत जाओ। बीमार हो जाओगे।
मैने नहीं लिखी कविता उस गोलगप्पे वाले पर
जिसके गल्ले से शाम में कोई चुरा ले गया दिन भर की कमाई
और यह पता चलने पर वह कुछ देर तक तो शांत खड़ा रहा
फिर हंस कर बोला कि कोई नहीं भैया
कल फिर से कमा लेंगे।

मैंने नहीं लिखी कविता
उन लम्हों पर जिसमे
मैने स्वार्थ के लिए छोड़ा था अपनों का हाथ
उन अपनों का जिनसे कभी किया था
वादा कि हर मुश्किल में
मुझे अपने साथ पाओगे।
मैने नहीं लिखी कविता उनके युद्ध पर
जो वे दुनिया से लड़े और जीते
बिना मेरे साथ के।
मैने नहीं लिखी कविता उन युद्धों पर
जो वे हार गए
क्योंकि वे करते रहे इंतजार मेरे आने का,
पर मैं कभी नहीं आया।

मैने नहीं लिखी कविता
हुक्मरानों पर, बुलडोजरों पर, मीडिया पर, नफरत पर।
हर वो पल जहां बोलना जरूरी था
जहां चिल्लाना जरूरी था
जहां लिखना जरूरी था
जहां लड़ना जरूरी था
जहां दहाड़ना जरूरी था
मैने नहीं लिखी कोई कविता।
मैं तो देखता रह गया
फूलों को, पत्तियों को
आकाश को, ब्रह्मांड को,
हवा को, और खुद को।

मैं कवि कैसे हो सकता हूं?
इन सात सालों में मैंने
बस खेला है शब्दो के साथ
अपनी जरूरतों के मुताबिक।
मैं नहीं लिखी है कोई कविता।
मैं कोई कवि नहीं हूं।

04/03/2023
आयुष