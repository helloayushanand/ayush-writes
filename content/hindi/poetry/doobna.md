---
title: "डूबना"
date: "2023-06-07"
slug: "doobna"
---

डूबना कितनी खौफनाक क्रिया होती है
यह मैने समझा
डूबने के बाद।
मैं डूबा पानी में
लहरों में
समंदर में
बाढ़ में।
नदी में
नालों में,
दुखों में
दर्द में
खुशियों में
एकांत में।

मैं डूबा हाथ बढ़ाए हुए
इस उम्मीद में कि दुनिया थाम लेगी मेरा हाथ,
खीच लेगी ऊपर
मैं आ जाऊंगा जमीन पर
और जियूंगा कुछ और लम्हों के लिए।
पर मैं डूब गया।
डूब गया यह सीख कर
कि कोई किसी को बचाने नहीं आता।

मैं डूबा, अकेलेपन में डूबा
तन्हाई में डूबा
चीखों में डूबा
एकांत के सन्नाटे में
रात के पहर में
अंधेरे में
दर्द में
मैं डूबा।
तब तक जब तक
सतह तक मेरे पांव न पहुंच चुके थे
मैं छटपटाया,
हाथ पैर मारते हुए
सांसों को सोखते हुए
चीखते हुए
चिल्लाते हुए
मैं डूबा।
अपने भीतर
अपने अंदर
खुद से खोदे गए
खाई में
तलाब में
पाताल में डूबा।

और जब मैं डूब कर
चित पड़ा था
अधमरे से हालत में
तब मैंने देखा तुम्हारी परछाई को मेरी ओर
बढ़ते हुए।
अपने छोटे हाथों से
धीरे धीरे मुझे ऊपर खींचते हुए।
मैं डूबा
एक आखिरी उम्मीद में डूबा
मरने के बाद
वापस खड़े होकर
जीने की ख्वाइश में डूबा
मैं डूबा उस क्षण में
जो सत्य था
जो ही एक मात्र सत्य था।
मैं डूबा तुम्हारे थामे हुए हाथों में
तुम्हारी शक्ति में
मैं डूबता गया
मैं डूबता रहा,
तुम्हारी बातों में
तुम्हारी आंखों में
चंचल मुस्कान में
मैं डूबा
बिना किसी चीख के
बिना छटपटाहट के।
मैं डूबा
तुममें।

मैं डूबा प्रेम में
प्रेम जो था मेरे चरित्र के
बिलकुल विपरीत,
तुमसे मिलने के बाद डूबा,
तुम्हारी यादों में डूबा
उम्मीदों में डूबा
प्रेम के समंदर में डूबा
वो प्रेम जिससे मैं अभी तक अनभिज्ञ था
वो प्रेम जो मैं करते आया था
सदियों से
पेड़ों से,
पत्तों से,
प्रकृति से,
शीशे से,
मित्रों से
किताबों से
कलम से।
तुमसे ।
और कहीं न कहीं
खुद से।

मैं डूबा
खुद के प्रेम में डूबा।

और तब मुझे समझ आया कि डूबना
हमेशा एक खौफनाक क्रिया ही हो
यह जरूरी नहीं।

आयुष
07/06/2023