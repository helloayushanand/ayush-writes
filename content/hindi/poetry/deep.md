---
title: "दीप"
date: "2021-11-04"
slug: "deep"
context: "Covid year Diwali"
---


इस बार घर में एक भी दीप नही जला।
तीन कारण थे
दो मृत्यु
और तीसरा कि घर पर कोई नही था।
अस्पताल में थे सब।

ये कहानी सिर्फ मेरे घर की नही है
लोग मरे है इस साल।
हर साल मरते है
पर इस साल आंखों के सामने मरे है
तड़पते हुए
बिलखते हुए।

पर जितने लोग महामारी से मरे
उससे ज्यादा मरे है आत्महत्या से।
उन घरों में भी दीप नही जले होंगे।
अंधेरा उन घरों में भी होगा।
उनके बारे में कोई बात नही कर रहा।
इसीलिए मैंने उनका जिक्र किया है इस कविता में
ताकि कम से कम इस कविता में ही सही
वो कुछ पल और जीवित रहे।

लोग मरे है
और ये बात मुझे कहीं न कहीं सुकून दे रही।
क्योंकि हमारा घर अकेला नहीं है
इस अंधकार में
दुख में
दर्द में
सफर में
लाखों लोग शामिल है।

करोड़ों को दिवाली मनाने दो आज
उन्हें हक है खुश होने का
आज खुशी का दिन है।
उनकी कोई गलती नही है।
पर हम लाख
आज की रात एक झोपड़ी बना
उसके अंदर साथ में बैठेंगे,
और देखेंगे एक दूसरे को
अनंत तक।
कोई रोएगा नही
सब चुप रहेंगे।
बाहर पटाखे फूटेंगे
अंदर सन्नाटा होगा।
और वो सन्नाटा हमें हिम्मत देगा
इस रौशनी के सागर में
अंधकार भरे रात को
गुजारने की।
ताकि अगले साल से
हम वापस एक एक कर दीप जलाना
शुरू कर सकें।

इस बार घर में एक भी दीप नही जला
तीन कारण थे
दो मृत्यु
और तीसरा कि घर पर कोई नही था।

आयुष
