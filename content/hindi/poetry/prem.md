---
title: "प्रेम"
date: "2024-10-14"
slug: "prem"
---

तुम्हारे प्रेम को मैंने संजोयां
अपनी हथेलियों में
कई वर्षों तक।

तुम्हारे जाने के बाद,
एकांत में बैठे बैठे
मैं देखता रहा अपने हाथों को,
मैं देखता रहा चौखट को,
दरवाजे को,
छत को,
रिसती हुईं दीवारों को,
रेंगती हुईं छिपकलियों को,
मैं देखता रहा
एकटक,
बिना पलकें झुकाये,
बिना आंसू बहाये
तुम्हारी प्रतीक्षा में,
मैं देखता रहा।

पर, तुम नहीं आए।

फिर कई महीनो के बाद
मैंने उठ कर
निकाले कुछ डब्बे,
कुछ गमले,
एक आध डायरी,
पांच दस मोमबत्तियां,
और बाँट दिया तुम्हारे प्रेम को
अपने हथेलियों से
अनंत चीजों में।
लिखी कवितायेँ,
उगाये पौधे,
रचा नाटक,
जलायी मोमबत्तियां,
ठहाके लगाये,
सैर पर गया,
मुस्कुराया,
हँसा,
जीवन जिया,
और आधी रात को
किसी पहाड़ की चोटी पर बैठ
मैं चीख कर आसमान को बोला,
कि ले मैं सौंपता हूँ
ये प्रेम तुम्हे,
मैं सौंपता हूँ
ये प्रेम तुम्हे।

अम्बर ने खुले हाथों से स्वीकारा
मेरा ये चढ़ावा।
और तब जाकर,
कई दशकों बाद
मेघ वापस बरसने लगे,
मेघ वापस बरसने लगे।

आयुष
