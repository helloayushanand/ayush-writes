---
title: "कल रात ख्वाब में मैंने अपनी मौत देखी - TW"
date: "2024-01-22"
slug: "maut"
---

कल रात ख्वाब में मैंने अपनी मौत देखी।
मैं अकेला नहीं था,
मैं जल रहा था सैकड़ों के बीच।
सैकड़ों जल रहे थे
हजारों के बीच।
हजारों जल रहे थे लाखों के बीच।
और यह कारवाँ बस चल रहा था।

शायद मेरी मृत्यु
किसी हादसे में हुई थी।
बस का खाई में गिरना,
ट्रेन का बेपटरी हो जाना,
जहाज का डूब जाना
दंगे में झुलसना,
बम का फट जाना,
कोरोना में गंगा किनारे बहना
कुत्तों द्वारा नोच के खा लिया जाना।
पुल का टूटना,
बम का फूटना,
युद्ध में शहीद होना,
जमीन का धँसना,
हत्या करना
आत्महत्या करना।
पता नहीं किस वजह से
पर मैं मर रहा था।
अकेले नहीं।
सैकड़ों की भीड़ के साथ
मैं मर रहा था।

जलती हुई चिताएँ
छोड़ रही थीं एक एक कर प्राण
उसी तरह
जिस तरह
गाजा के आखिरी अस्पताल
के आखिरी आई सी यू
में भर्ती आखिरी मरीज
ने छोड़ी थीं आखिरी साँसें
इस उम्मीद में कि उसका दस वर्षीय पुत्र,
उसके जाने के बाद जीवित रहेगा
औरों को मरता हुआ देखने के लिए।
उसी तरह
जिस तरह
मणिपुर में आज भी चार लोग मारे गए।
उसी तरह
जिस तरह
एक बाघ ने नोच खाया
पाँच साल की बच्ची को।
उसी तरह
जिस तरह
एक इंसान ने नोच खाया
पाँच साल की बच्ची को।

लोग मरते रहे,
चिताएँ जलती रही
मैं देखता रहा।
लाशों को,
खुद को।
चुप चाप बैठे।
मैं देखता रहा रोती हुई माताओं को,
विधवाओं को,
बेटियों को।
मैं देखता रहा
थके हारे
पिताओं को,
पतियों को,
बेटों को।
मैं देखता रहा उस घाट को
मसान को,
लौ उठती रही
रात भर
प्रकाश कर।

और सूरज की पहली किरण के साथ
मैं वापस घर आ गया।
उठाई कलम
लिखे चार शब्द
और लगा चाय पीने
बड़े स्वाद से
इत्मीनान से
जैसे कि कुछ हुआ ही न हो,
जैसे कि कोई मरा ही न हो।
जैसे कोई भूकंप आया ही नहीं था
जैसे धरती नहीं फटी थी,
जैसे ओले नहीं बरसे थे,
जैसे बम नहीं फेके गए थे,
जैसे हत्याएं नहीं हुई थी,
जैसे मैंने हत्याएं नहीं की थी,
जैसे सब कुछ ठीक था।
सब ठीक था।
सब ठीक है।
सब ठीक हो गया।

चिता जल गयी,
लोग चले गए।
सुबह हो गयी।
मरे हुए लोगों का अब कहीं अस्तित्व नहीं है।
सिवाय उनके परिजनों की स्मृतियों के
सिवाय अखबार में छपी ख़बरों के
सिवाय न लिखी गयी कहानीयों के
सिवाय लिख के भुला दी गयी कविताओं के।
सिवाय पेड़ों के, जो उगेंगे दशकों बाद
उसी मसान में,
सिवाय उनके पत्तों के
जो टूट के गिरेंगे
और कुचल दिए जाएंगे
एक और कारवाँ के नीचे।

कल रात ख्वाब में मैंने अपनी मौत देखी।

आयुष
22/01/2024