---
title: "तुम्हारे जाने के बाद"
date: "2023-04-23"
slug: "tumhare-jaane-ke-baad"
---

तुम्हारे जाने के बाद
मैने कई बार कोशिशें की
कि लिखूं एक कविता
जिसमे बयान कर सकूं उन चीजों को
जो बदल गईं
तुम्हारे जाने के बाद।

पर कई प्रयासों के बाद भी
एक शब्द तक मैं नहीं जोड़ पाया।
नहीं जोड़ पाया कोई वाक्य, शेर,
कविता या लेख।
तुम पर।

सोचा था बुनूंगा इस दर्द को
बड़ी बड़ी उपमाओं में,
लिखूंगा जीवन का सबसे बड़ा महाकाव्य,
बहाऊंगा आंसुओं का सागर
सभी के सामने,
गिरगिराऊंगा बच्चों की तरह
पकड़ लूंगा पैर कि वापस आ जाओ
एक आखिरी बार के लिए।

पर ऐसा कुछ भी नहीं हुआ।

चीजें कहां ही बदली तुम्हारे जाने के बाद?

अभी भी तो सूरज समय पर ही उगता है,
समय पर ढलता है,
अभी भी रोज कॉलेज जाता हूं
मां से बात होती है,
भाई का फोन आता है,
ठीक से खाना खा लेता हूं,
अभी भी कुछ दोस्त हैं मेरे
जिनके साथ शाम में दो चार बार
ठहाके लगा लेता हूं।
घर की याद अभी भी आती है
दवा अभी भी खा ही रहा हूं।
डर अभी भी लगता है,
पैर अभी भी कांपते है।

कुछ कहां बदला है?

पर तुम्हे पता है
मेरी कविताएं अब नहीं ओढ़ती है
भावनाओ का चादर,
उपमाओं का मुकुट।
उन्हें लिखते वक्त छोर देता हूं
उनके ही बहाव में,
वे ले जाती हैं मुझे जहां वे
जाना चाहती है,
और बन जाती है एक
नीरस और अर्थहीन झुंड
शब्दों का
जिसका नहीं होता है कोई सर
या पांव
बिलकुल इस कविता की तरह।

पता नहीं क्यों
कविताएं अब कविता नहीं बनना चाहती।
वो नहीं ढोना चाहती अपने साथ अर्थ का बोझ
बिना अपने सबसे पुराने पाठक के।

काश यह सिर्फ कविता की कहानी होती।

तुम्हारे जाने के बाद
तुम्हारे जाने के सिवा
शायद
कुछ भी नहीं बदला है।

आयुष

23/04/2023