---
title: "जिन बेटियों के सर से उठ जाता है पिता का साया"
date: "2022-02-08"
slug: "pita-ka-saaya"
---

जिन बेटियों के सर से
उठ जाता है
पिता का साया
वो समझती हैं
जिम्मेदारी का अर्थ।
वो नहीं माॅंगती है
श्रृंगार के लिए पैसे
बल्कि खुद एक एक पाई कमा के
रख देती है माॅं की मुट्ठी में।

वो एकांत में
सॅंवार लेती है खुद को
अपने अश्रुओं से।
और वही उनका श्रृंगार होता है
कई सालो तक।

जिन पत्नियों ने देखी है
अपने पति की लाश
वो जानती है कि मर जाने के बाद
शरीर का भार बढ़ जाता है।
शरीर तो राख हो जाता है
पर वो भार बचा रहता है
उन पत्नियों के हृदय में
उनके अंतिम श्वास तक।

ये समाज छीन लेता है
उनसे श्रृंगार के अधिकार।
पहना देता है उन्हें एक सफेद साड़ी
और छोड़ देता है उन्हें
घर के सबसे टूटे फूटे कमरे में।
और उस कमरे से लड़ना शुरू करती है वे
पूरी दुनिया से
अपने बच्चों के लिए।
कुछ इस लड़ाई में जीतती हैं
और कुछ हार कर
उसी कमरे में दम तोड़ देती हैं।

जिन बेटों के सर से उठ चुका है
उनके पिता का साया
वे समझते है
शौक और जरूरतों के बीच के अंतर को।
हो जाते है वे उम्र से पहले ही बड़े,
पीठ झुकी रहती उनकी
दायित्व के तले।
वो छोटी सी उम्र से ही जानते है
आटा, दाल और भाजी की कीमत
और कैसे बैंक ऑफिस में
खुद का काम करवाया जाता है।

एकांत में पहनते है वो
पंद्रह वर्ष पुरानी
अपने पिता की घड़ी, टाई
और जूते
देखते है अगल बगल कि कोई ना हो
और फिर फूट फूट कर रोते हैं
कई घंटों तक।
चुप होने के बाद
एकत्रित करते है वे खुद को
और चुप चाप निकल जाते है बाजार
घर का सामान लाने के लिए।

जिन बेटियों, बेटों और पत्नियों  के सर से उठ चुका है
पिता और पति का साया
वो समझते हैं
जिम्मेदारी का अर्थ।

आयुष

08/02/2022