---
title: "कमरा"
date: "2023-04-18"
slug: "kamra"
---

इतने महीनो के बाद वापस अपने कमरे में लौटा हूं,
दहलीज लांघते ही पहला सवाल मन में आया है
कि यह मेरा ही कमरा है ना?
सामान बिखरे पड़े हैं,
कांच टूटी हुई है
धूल की मोटी सी परत बिछी हुई है
पंखा टूट कर गिर गया है
टीवी फूटा पड़ा है।

कौन आया था यहां मेरी गैरहाजिरी में?
यह मेरा कमरा नहीं हो सकता
मेरे कमरे के दीवार काले हुआ करते थे,
यह तो सफेद है,
खिड़कियां नहीं थी मेरे कमरे में
यहां तो धूप आ रही।
मैं समझ नहीं पा रहा कि
मेरे कमरे को किसने बदला?

तुम्हारे जाने के बाद तो
इस घर में तो कोई आया नहीं।
मेरे सिवा।

कोने में बैठ सिगरेट जला
मैं यह समझने की कोशिश कर रहा हूं
कि यहां हुआ क्या था?
मुझे कुछ नहीं समझ आ रहा।

मैं उठ खड़ा हुआ हूं
और बढ़ गया हूं दरवाजे की ओर
बंद कर दिया है दरवाजा
और निकल आया हूं इस कमरे से।
रोते हुए,
बिलखते हुए,
टूटते हुए।
पहली और आखिरी दफा।

मैं अब यहां नहीं रह सकता
यह अब मेरा कमरा नहीं है।
मुझे जाना होगा।

आयुष
